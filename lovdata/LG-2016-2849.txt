B er tiltalt for overtredelse av straffeloven 1902 § 233 første ledd. C og A er tiltalt for overtredelse av straffeloven 1902 § 139. Straffeloven 1902 er opphevet, og straffeloven av 2005 trådte i kraft 1. oktober 2015. Reglene er videreført i straffeloven 2005 § 275 og § 196. I denne saken skal reglene i straffeloven av 1902 anvendes.
Etter den umiddelbare bevisførselen i saken, og under hensyntagen til prinsippet om at enhver rimelig tvil skal komme de tiltalte til gode ved bevisbedømmelsen under skyldspørsmålet, legger retten følgende faktum til grunn som bevist utover enhver rimelig tvil:
Torsdag den 7. november 2013 klokken 0950 mottok politiet melding om at det var funnet en død mannsperson i hagen til eiendommen med adresse [adresse] i Bergen. Avdøde lå delvis under en rododendronbusk foran huset da han ble funnet. Det var liket av en 38 år gammel litauisk statsborger ved navn E som ble funnet. Avdøde lå på ryggen noe over mot venstre side med bena i retning mot [adresse] og hodet i retning mot huset. Avdøde lå med en jakke delvis over venstre siden av overkroppen. Avdøde var iført en sort t-shorte med rød skrift, en sort bukse, sorte strømper og en sort og hvit truse. Klærne var våte. Avdøde ble funnet uten sko.
Temperaturen i Bergen den aktuelle natten var mellom 3,9 og 5 grader.
Avdøde var våt, kald og stiv da han ble funnet. Avdøde var blodtilsølt på magen, hendene, armene, ansiktet og halsen. Avdøde hadde flere synlige skader i ryggen og i ansiktet.
Eiendommen [adresse] ligger i X i Bergen. [adresse] er en smal gate som er enveiskjørt mot sør. På sørsiden av huset er det en gruslagt innkjørsel. Mot husets nordside er hagen benyttet som innkjørsel med underlag av jord og gress. Fra dette området er det en sti opp til husets nordvestlige side. I den sørlige delen av eiendommen er det en garasje og et uthus. Garasjens andre etasje har et isolert rom innredet med en seng.
Huset i [adresse] består av kjeller, første etasje, andre etasje og loft. Hovedinngangen er på sørsiden av huset i første etasje. På husets nordvestlige side er det en overbygget veranda med dør inn til første etasje. Fra hagen er det en steintrapp med tre trappetrinn opp til verandaen. Kjelleren inneholdt bl a et vaskerom hvor det sto fire vaskemaskiner.
Huset inneholder en rekke rom som på gjerningstidspunktet ble utleid til arbeidstakere fra forskjellige østeuropeiske land. I første etasje var det bl a fire soverom, hvorav tre var i bruk. C og A bodde på det ene rommet i første etasje. I andre etasje var det tre soverom.
Politiet søkte i området med hund. Det ble funnet en trillebår som lå veltet mellom garasjen og uthuset. Det var utvannede blodforekomster i trillebåren.
Ved innkjørselen til huset sto det et søppelspann. Politiet fant en rekke blodige gjenstander i søppelspannet, bl a håndklær, sigarettpakker, tomflasker og DVD cover.
På verandaen inntil muren, bak og under en søppelpose, ble det funnet en saks.
På gulvet i yttergangen til boligen fant politiet synlige blodforekomster da de ankom åstedet.
På gulvet i mellomgangen/hallen lå det et blått håndkle og et mønstret håndkle. Under det mønstrede håndkleet var det blodforekomster. På gulvet var det synlige fotavtrykk avsatt med blodtilsølt såle.
På kjøkkenet var det også avsmittet blod på gulvet ved komfyren.
I lite rom/spiskammers var det på dørkarm/skåret område i døråpningen et avtrykk avsatt med blodtilsølt hånd. Det var også flere andre blodforekomster i dette rommet.
Det vesentligste av blodforekomstene som ble registrert av politiet ble funnet inne på det soverommet der tiltalte C og tiltalte A bodde. Det var der synlige fottøyavtrykk i væte/skitt og blod. Politiet mener at avdøde er blitt påført gjentatte stikkskader sannsynligvis på gulvet i forkant av sengen i soverommet. Det vises til vitneforklaringene fra politibetjent Bente Endal Angeltvedt og politioverbetjent Per Tharaldsen.
De fleste blodflekkene på soverommet er påført lavt. Politiet mener det er forenelig med at de fleste skadene er påført avdøde sittende eller liggende på gulvet. Blodflekkene kan også være avsatt ved pust/host. Det vises til vitneforklaringene fra Angeltvedt og Tharaldsen samt til forklaringen fra politioverbetjent Geir Hansen fra Kripos.
Langs gulvlisten på ytterveggen var det synlige blodforekomster. På veggen mellom vindu og døren var det blod. Panelovnen ble behandlet med Hungarian Red. Hungarian Red er et kjemikalium som reagerer med stoffer i blodet og forsterker/fremkaller disse på underlaget med sterk rød farge. Det var avtørket blod på ovnen. På vinduet i rommet var det blodforekomster helt opp i øvre del av glasset. Midt på ruten var det et håndflateavtrykk i blod. På en skapdør var det blodsprutflekker og utslynget blod. Under sengen lå det en blodtilsølt tøffel og ett par blå sko.
På soverommet var det en etasjeseng (familieseng). I underkøyen var det madrass uten laken. Det lå et brunmønstret teppe, et rødt pledd og en dyne med et lyst dynetrekk i underkøyen. Dette var bredt utover madrassen og lå delvis ned mot gulvet slik at det dekket sengerammen og madrassen. På sengerammen var det avsmittet blod og blodsprutflekker. På madrassen i underkøyen var det et område som var blodtilsølt. Det var et stort område med gjennomtrukket blod som blodpøl. I området var det også avtrykk fra en blodtilsølt venstre hånd. Blodet er typet til å være fra avdøde.
Politiet mener at blodsporene på sengen viser at avdøde på et tidspunkt etter at han ble påført skadene var inntil og delvis i sengen.
Ved bruk av Hungerian Red fremkom det reaksjon på mesteparten av gulvet på soverommet.
I kjellertrappen var det et fotavtrykk avsatt med blodtilsølt såle. I kjellerrommet ble det funnet et par blodtilsølte joggesko. Inne i den ene vaskemaskinen i kjelleren ble det funnet en tørr blodtilsølt treningsbukse og en tørr blodtilsølt genser. Vaskemaskinen var tilsluttet strøm og vann. Av/på knappen sto på og programvrideren sto på programmet for sentrifugering/uttømming. Maskinen sto innstilt på 90 grader og 700 omdreininger. Det var vaskepulver i begge uttrekksskuffene.
Det ble funnet sko i kjelleren med blodsprutflekker fra avdøde.
Politiet sikret en rekke avstryk og også fotavtrykk fra blodtilsølte såler inne i boligen. For en fullstendig oversikt over funn og resultater viser retten til dok 08,31, «Åsteds- og undersøkelsesrapport», som er inntatt i utdraget.
Fra soverommet hvor C og A bodde via lite rom/spiskammers, gangen og videre ut på verandaen ble det funnet en rekke blodforekomster. Blodet stammer fra avdøde. Politiet mener dette betyr at avdøde er blitt båret eller slept ut og deretter fraktet fra verandaen til funnstedet i hagen.
Politiet fant videre tydelige spor etter bortvasking av blod på gulv og på møbler. Retten viser til vitneforklaringer fra politioverbetjent Per Tharaldsen, politiførstebetjent Bente Endal Angeltvedt og politioverbetjent Geir Hansen fra Kripos.
Tiltalte C og tiltalte A bodde i huset på det aktuelle tidspunktet. De leide det rommet hvor politiet mener at avdøde ble stukket med en saks. Avdøde var på besøk i huset den aktuelle kvelden/natten.
Tiltalte B ble pågrepet på åstedet den 7. november 2013 ca klokken 1000. Han lå da og sov i sengen i annen etasje, i rommet over garasjen. Han ble undersøkt ved Kriminalteknisk seksjon og det ble bl a sikret avstryk fra venstre hånds negler og fra høyre hånds negler. Ved pågripelsen blåste B i alkometer som ga et utslag på 1,36 promille.
Tiltalte C meldte seg til politiet, og ble pågrepet den 7. november 2013 klokken 2322. Klærne han var iført ble beslaglagt i forbindelse med inkvireringen i arresten.
Tiltalte A meldte seg til politiet og ble pågrepet den 12. november 2013 klokken 1230.
De tiltalte ble undersøkt ved pågripelsen, og det ble sikret prøver. Fra Bs klær ble det tatt prøver som inneholdt blod fra avdøde. Bs bukser hadde blodsprutflekker fra avdøde. Prøver tatt fra Bs negler på høyre og venstre hånd ga indikasjoner på nærvær av blod. Prøvene inneholdt DNA av samme type som avdøde og B.
Inne i boligen ble det funnet et håndflateavtrykk fra B. Håndflateavtrykket er blitt avsatt med håndflate som var tilsølt med blod fra avdøde.
Prøver som ble tatt fra tiltalte Cs sko og truse inneholdt blod fra avdøde. Buksene som ble funnet i vaskemaskinen inneholdt blod fra avdøde. Det ble tatt prøver av innsiden av buksene. Prøvene inneholdt DNA av samme type som avdøde og tiltalte C.
Genseren som ble funnet i vaskemaskinen inneholdt også blod fra avdøde. Prøven som ble tatt fra innsiden av halsen inneholdt og DNA i all hovedsak av samme type som C.
Det er funnet et blandingsresultat med DNA fra innsiden av avdødes høyre hånd. Dette ga indikasjoner på nærvær av blod. Prøven inneholdt DNA av samme type som avdøde iblandet en mindre mengde DNA av samme type som tiltalte A.
Videre ble det funnet blod fra avdøde på A sko.
Avdøde var en mann på 186 cm som veide 108 kg. Det ble besluttet obduksjon. Avdøde ble obdusert av professor dr med Inge Morild og 1 amanuensis dr med Peer K Lilleng. Avdøde hadde en rekke stikkskader i ansikt, hode, nakke, rygg og bryst.
Skadene er nummerert og tegnet inn på skisse fra rettsmedisinsk undersøkelse. Retten viser til utdraget side 190-191 hvor det er gitt beskrivelse av skadene, og fra denne gjengis:
«Bakhode:
1.	Tverrstillet, ca 2 cm lang lesjon med litt ujevne kanter. Stikkanal inn til bakhodebenet.
2.	Skarpkantet lesjon, ca. 0,4 cm med stikkanal inn til bakhodebenet.
3.	Skarpkantet lesjon, ca. 0,5 cm med stikkanal inn til bakhodebenet.
4.	Skarpkantet lesjon, ca. 0,5 cm med stikkanal inn til bakhodebenet.
5.	Litt skråstillet skarpkantet ca. 1,1 cm lang lesjon, med litt uregelmessig sårkant, med stikkanal inn til bakhodebenet.
Rygg:
6.	Skarpkantet, 1,5 cm lang lesjon, også med litt uregelmessigheter i kanten, antydet hudavskrapning noen steder. Lesjonen ligger 162 cm over fotsålenivå, ca. 0,5 cm fra midtlinjen, på høyre side. Det går en stikkanal helt inn til tverrtaggene i halsryggraden, der det finnes rikelig blødning, men ingen tydelig lesjon av selve ryggmargskanalen eller ryggmargen. Det er likevel utbredt blødning på utsiden av den harde hjernehinne i dette området, og langs ryggmargskanalens innside.
7.	Skarpkantet, 1,3 cm lang lesjon, også med litt uregelmessigheter i kanten, og med hudavskrapning som en utløper 1,6 cm litt nedenfor selve stikksåret. Lesjonen ligger 160 cm over fotsålenivå, ca. 3 cm fra midtlinjen, på venstre side. Det går en stikkanal helt inn til tverrtaggene i halsryggraden, det det finnes rikelig blødning, men ingen tydelig lesjon av selve ryggmargskanalen eller ryggmargen. Det er likevel utbredt blødning på utsiden av den harde hjernehinne i dette området, og langs ryggmargskanalens innside.
8.	Skarpkantet, 2,8 cm lang lesjon, med en liten bue i huden sentralt i den ellers skarpe kanten. Lesjonen ligger 125 cm over fotsålenivå, ca. 2,5 cm fra midtlinjen. Det går en stikkanal langs ryggtaggene og helt inn mot brysthinnen på venstre side, der kanalen ender i ribbensmuskulaturen, uten å gå inn i brysthulen.
9.	Skarpkantet, 2,1 cm lang, tverrstillet lesjon. Lesjonen ligger 116 cm over fotsålenivå, ca. 1 cm fra midtlinjen. Det går en stikkanal helt inn til tverrtaggene i ryggraden, der det finnes rikelig blødning, men ingen tydelig lesjon av selve ryggmargskanalen eller ryggmargen.
Ansikt:
10.	Trådtynn, skarpkantet lesjon, et par millimeter lang, på høyre øreflipp.
11.	To skarpkantete lesjoner, 0,4 og 0,3 cm i diameter, ovenfor venstre ytre øyebryn. Stikkanaler inn til pannebenet.
12.	Overfladisk hudavskrapning utenfor venstre øyenvinkel, ca 5 x 3 cm.
13.	Blåfiolett underhudsblødning i venstre øvre øyelokk, 1,5 x 0,8 cm.
14.	Skarpkantet 1 cm lang lesjon nedenfor høyre ytre øyenvinkel, med en tynn, 2 cm lang forlengelse nedover. Dyp stikkanal inn mot kinnbenet.
15.	Stjerneformet, litt uregelmessig og delvis skarpkantet, 2 cm lang lesjon like nedenfor høyre indre øyenvinkel. Stikkanal inn mot kinnbenet og helt ned mot kinnets innside i munnhulen. Det er rikelig hevelse i høyre kinn som følge av dette.
16.	To lesjoner, en overfladisk stripeformet og en mindre kantet lesjon som har stikkanal innover langs kjevebenet.
Brystet:
17.	Uregelmessig, skarpkantet lesjon ca. 0,6 cm i diameter, nesten midt på brystet. Stikkanal inn til brystbenet.»
Det fremgår av den rettsmedisinske undersøkelsen at avdøde hadde sterk dødsstivhet. Videre fremkommer det at det under obduksjonen ble funnet middels rikelig rødfiolette dødsflekker på forsiden av legemet, med litt borttrykking av dødsflekkene på brystet. Det var også rødfiolette dødsflekker på ryggen.
Det ble påvist en blodalkoholkonsentrasjon på 3,1 promille hos avdøde. Det ble påvist en promille på 3,7 i urinen. Dette er konsentrasjoner som vanligvis er forbundet med sterk påvirkning. Den sakkyndige, professor, dr med Inge Morild forklarte i retten at avdøde var vant til å drikke alkohol, og derfor tålte mer enn det som er vanlig. Under et sykehusopphold i 2011 ble det målt en blodalkoholkonsentrasjon på 4,09 promille hos E. Avdøde var likevel våken og i stand til å kommunisere. Doktor Morild mente at en promille på 3,1 ikke ville vært dødelig for avdøde.
Det fremgår av den endelige konklusjonen i rettsmedisinsk undersøkelse 20. januar 2014 at det i hjernen stedvis fantes blødning under spindelvevshinnen i tillegg til litt væskeoverfylning. I halsmargen fantes lett knusningsskade med blødning i selve halsryggmargen. Det fremgår videre at stikkskader med utbredt blødning antas å ha hatt størst betydning som dødsårsak, men sterk påvirkning og mulig nedkjøling kan også ha hatt betydning. Videre skriver rettsmedisinerne at utbredte skader, sterk alkoholpåvirkning, blodtap og skade på halsryggmargen taler for at avdøde neppe har beveget seg mye etter at skaden i halsryggraden inntraff. Det fremholdes at det ikke kan avgjøres sikkert om døden var inntrådt da avdøde ble liggende ved rododendronbusken. Dersom døden ikke allerede var inntrådt er det rimelig å anta at nedkjøling kan ha hatt en viss medvirkende betydning som dødsårsak.
Doktor Morild forklarte seg som sakkyndige under hovedforhandlingen. Han beskrev stikkskadene som var funnet på avdøde under obduksjonen. Hva gjelder skade nummer 6 og skade nummer 7 som Morild har beskrevet i rapporten, og inntatt i utdraget på side 191, forklarte han at en person ville blitt påført hemmet bevegelse etter slik skade. Doktor Morild vurderte det slik at en ikke ville være i stand til å gå etter en slik skade. Videre fremholdt doktor Morild at det skal mye til for å kunne påføre så mange stikkskader i kroppen. Dette tydet på at avdøde hadde ligget i ro da skadene ble påført. Skadene kunne tyde på at avdøde hadde ligget på magen og blitt stukket ovenfra. Doktor Morild fremholdt at mange av stikkskadene var litt uregelmessige og ikke helt karakteristiske for en vanlig kniv. Han fremholdt at en saks kunne være brukt.
Hva gjelder dødsårsaken endret doktor Morild konklusjonen noe under sin forklaring i retten. Han sa at rettsmedisinerne tror at avdøde har ligget død på magen i flere timer. Årsaken til dette er at avdøde, slik bildene viser, ble funnet med armene stående opp foran seg. Dette tyder på at avdøde døde mens han lå på magen med armene opp foran seg. Dersom liket da senere blir snudd, vil armene fortsatt stå opp. Doktor Morild forklarte at for å oppnå en slik dødsstivhet som avdøde hadde, måtte det i hvert fall ha gått tre til fire timer etter at døden inntrådte.
Videre forklarte doktor Morild at avdødes dødsflekker også tydet på at avdøde hadde ligget død på magen i flere timer. Dødsflekkene var kommet på alle andre steder enn der hvor det hadde vært trykk, dvs der hvor avdøde hadde hatt armene da han døde.
Når alkoholinntaket stanser, vil ofte alkoholkonsentrasjonen i urinen være ca 20 % høyere enn konsentrasjonen i blodet. Blodalkoholkonsentrasjonen vil ofte holde seg lengre, slik at det over tid blir større forskjell mellom konsentrasjon i blod og i urin. I dette tilfelle mente doktor Morild at konsentrasjonen tydet på at døden var inntrådt nær det tidspunktet avdøde hadde sluttet å drikke alkohol. Doktor Morild mente det ville vært større sprik mellom alkoholkonsentrasjon i blod og urin dersom avdøde hadde blitt liggende ute i lengre tid uten inntak av alkohol.
Dødsstivheten og promillen tilsa etter doktor Morilds vurdering at avdøde hadde dødd raskt og mens han lå på magen.
Doktor Morild fremholdt i retten at han ikke trodde at den mulige nedkjølingen hadde hatt betydning som dødsårsak. Han mente at avdøde allerede var død da han ble fraktet ut. Heller ikke alkoholkonsentrasjonen mente doktor Morild hadde betydning som dødsårsak.
Etter doktor Morilds vurdering var forblødning fra stikksårene den mest sannsynlige dødsårsaken, og retten legger dette til grunn.
Tiltalte C kom til Norge for ca fem år siden, for å arbeide for firmaet F AS. På det tidspunktet som er angitt i tiltalen leide C husrom gjennom F i [adresse]. A bodde på samme rom som C. Tiltalte B sov på rommet over garasjen.
C forklarte at han på et tidspunkt nærmest plukket B opp fra gaten, og ga ham husly da han ikke hadde annet sted å bo. Det var avdøde som introduserte B for C. Tiltalte C ble kjent med avdøde i huset i [adresse]. Avdøde hadde tidligere bodd i huset, men bodde der ikke på det tidspunktet som er angitt i tiltalebeslutningen.
Tiltalte C og tiltalte A møtte hverandre på et barnehjem under oppveksten. De var begge blitt foreldreløse. A var nærmeste klassekamerat med Cs bror. C sendte bud etter A i mai 2013. Bakgrunnen for dette var at C ønsket å hjelpe A med å få arbeid. A hadde ektefelle og fem barn i Latvia som han skulle forsørge. Det var vanskelig å få arbeid i Latvia, C ønsket derfor å hjelpe A. Da A kom til Norge i mai 2013 flyttet han inn i [adresse] til C.
A ble kjent med B gjennom C. Han traff B i september 2013. A møtte avdøde i mai 2013.
I følge C var avdøde en ganske balansert og rolig person. Når han drakk alkohol pleide han å legge seg til for å sove.
Kvelden forut for det tidspunktet som er angitt i tiltalen var de tre tiltalte og avdøde sammen på rommet til C og A. Det hadde vært fest i huset som hadde pågått over flere dager.
C hadde ikke vært på arbeid den 6. november 2013. Mest sannsynlig hadde heller ikke A vært på arbeid, selv om han var noe usikker på dette. Avdøde E var den som kom først på besøk til A og C. I følge C kom B ca 1,5 timer etter at E var kommet. A tilberedte og laget maten de skulle spise. Han var derfor noe til og fra mellom soverommet og kjøkkenet. I følge A var avdøde beruset da han kom til dem.
A forklarte i retten at det om kvelden forut for det tidspunktet som er angitt i tiltalen oppsto en krangel mellom avdøde og B. Denne krangelen begynte før de hadde spist middag. A som var opptatt med å lage mat, gikk til og fra mens denne krangelen pågikk. Avdøde og B kranglet om noen sko som avdøde hadde kjøpt av B. I løpet av kvelden spiste de fire også en suppe som A hadde laget. Måltidet ble inntatt inne på soverommet til C og A. Avdøde skal ha vært opprørt på grunn av prisen han måtte betale B for skoene. Både avdøde og B skal ha vært beruset. A forklarte i retten at avdøde kalte B for en «pederast». Dette skjedde senere, og etter at måltidet var avsluttet. C var i følge A ikke til stede i rommet da avdøde kalte B for «pederast». C forlot rommet tidligere mens det bare var en verbal krangel mellom de to, for å gå på toalettet. I følge A vendte C ikke tilbake til rommet igjen.
B mislikte sterkt at avdøde hadde kalt ham for en «pederast». Han forlangte at avdøde skulle be om unnskyldning for å ha kalt ham en «pederast». Avdøde var imidlertid beruset. Han ba ikke B om unnskyldning, men kalte ham «pederast» ytterligere en gang. A forklarte at B hadde sittet i fengsel. I fengselet fikk man ikke respekt for slike ord. B følte seg ydmyket. A forklarte videre at B som et resultat av dette grep en saks som lå bak ryggen hans. Han påførte E to stikk med saksen. Som følge av dette seilet avdøde om, og falt ned på gulvet. A mente at avdøde ble liggende med ansiktet ned i gulvet. A forklarte at avdøde satt på sengen da han ble påført stikkene. B satt på huk like i nærheten. I følge A stakk B avdøde først en gang i ansiktet med saksen. Deretter stakk han avdøde i halsen med saksen. Avdøde falt da ned på gulvet med hodet mot vinduet. Til politiet forklarte A den 23. januar 2014 at det sprutet ganske sterkt med blod fra halsen til avdøde.
A beskrev saksen som ganske stor. Han forklarte videre at den hadde et gult håndtak. A er blitt vist en saks med lilla håndtak som ble funnet på verandaen, og som politiet mener kan ha vært brukt til drapet. A mente imidlertid at det ikke var saksen med lilla håndtak B brukte til å stikke avdøde med.
A forklarte at han etter dette sprang ut, og forlot huset. Han undersøkte ikke hvordan det sto til med E før han forlot rommet. Han snakket ikke med noen før han forlot huset. Han dro til parken ved Tveitevannet og var der til klokken 0600 om morgenen. A forklarte i retten at ikke visste hva han skulle gjøre. Han gikk frem og tilbake i parken. Han kontaktet imidlertid ikke noen. Frykten hindret ham fra dette. Han snakker kun russisk og latvisk, og han følte seg maktesløs. Han dro ikke tilbake til huset før ca klokken 0700 om morgenen. Han hadde ikke lyst til å gå inn igjen i huset. Han håpet at stikkene ikke hadde ført til at E hadde avgått ved døden.
Døren inn til rommet var lukket da A kom tilbake til huset. Han åpnet døren til rommet og kunne se at avdøde lå på gulvet i en sovende posisjon. Han lå med ansiktet vendt ned i gulvet. A trodde avdøde lå i samme posisjon som da A forlot huset. B lå og sov på sofaen. A forklarte at det var blod under avdøde, men han kunne ikke si om E fortsatt var i live eller om han var død. For A fremsto det slik at B og avdøde sov.
Til politiet forklarte A at B var tydelig nervøs da han våknet, og at han da begynte å løpe rundt og rydde.
I følge sin politiforklaring ba A B ved to anledninger om å tilkalle ambulanse og politi.
A gikk ut i kjøkkenet. Der traff han to andre beboere i huset. Han spurte om å få en sigarett. B kom også ut til kjøkkenet. A fikk ikke sigaretter. Han gikk derfor opp i husets annen etasje for å spørre noen latviere om sigaretter. B gikk etter A opp i husets annen etasje. I annen etasje fikk de sigaretter. A gikk deretter ned igjen på kjøkkenet. A forklarte at B deretter gikk tilbake til soverommet. A forklarte at han glimtvis så hva som skjedde inne på soverommet. Han fikk et inntrykk av at B forsøkte å vekke avdøde. A visste da ikke om avdøde var i live eller ikke. Han så videre at B forsøkte å løfte avdøde opp. B fikk avdøde opp ved å ta tak under armene hans. I følge A gikk B deretter langsomt ut, mens han dro med seg avdøde. Han dro avdøde med seg ut av huset, bort til hushjørnet, og deretter bort til rododendronbusken hvor B plasserte avdøde. A så dette fra kjøkkenvinduet. B gikk deretter tilbake til soverommet. Han ryddet på rommet. Videre foretok han rengjøring av rommet, herunder ble gulvet i følge A vasket av B. B brukte vann og et håndkle under vaskingen. Videre ødela B saksen ved at han delte den i flere biter, og kastet den. Han sa til A at han skulle tilkalle hjelp.
A forklarte i retten at etter at B hadde dratt avdøde ut, kom det noen andre beboere til kjøkkenet. A tok imidlertid heller ikke opp med dem at det var nødvendig å tilkalle hjelp til E.
A forklarte videre at han først så C etter at B hadde dratt avdøde ut av huset.
A forklarte videre at han ikke visste hva han skulle gjøre. Han trodde også at B ville tilkalle hjelp til avdøde. A forklarte til politiet at han selv forlot [adresse] ca en halv time etter at B hadde plassert avdøde ute under rododendronbusken.
A forklarte at han drakk øl den aktuelle natten. Han drakk imidlertid ikke mye, og han ville betegne seg selv som nesten edru.
C forklarte i retten at han opprinnelig trodde at det hele hadde skjedd på en mandag. Han forklarte at han ved anledningen var veldig beruset. Han har derfor blandet sammen ukedagene. Det hadde vært avholdt en avskjedsfest for en person som skulle reise tilbake til hjemlandet. Denne hadde startet mandag kveld og vart frem til torsdag.
C forklarte i retten at avdøde om onsdagen kom med en plastflaske som inneholdt sprit. Til politiet forklarte C at det kanskje var fire liter vodka. Han forklarte i retten at både han selv, B og avdøde var vant til store inntak med alkohol. Han og B kunne f eks drikke en liter med sprit, og deretter jobbe.
C forklarte at han selv, B og avdøde var på hans rom om kvelden den 6. november 2013. A var litt frem og tilbake fra rommet, fordi han holdt på med matlaging. C husket at det oppsto en krangel mellom avdøde og B. Dette dreide seg om noen penger eller om noen joggesko. I følge C var dette noen B og avdøde tidligere ikke hadde delt seg imellom. C forklarte at det var to berusete menn som sa ekle ting til hverandre. C husket at de snakket høyt, og at han ba dem om å dempe seg fordi det var andre, og også barn i huset. C gir deretter ut av rommet.
C våknet om natten, og befant seg da på et annet rom i første etasje, som ikke var i bruk av noen av beboerne i huset. Han hørte da høylydte stemmer. Da han våknet var han dårlig og skalv. Han gikk tilbake til eget rom. Han husket ikke hvor mye klokken var. Det var dårlig belysning i rommet. B sto i rommet og dataskjermen var på. C observerte da at E satt eller lå mellom bordet og sengen. C satte seg ned i døråpningen. B sa da at han hadde slått med en saks og at han skulle svare for det. Han sa ikke hvordan han hadde slått. I forbindelse med rettslig avhør i forbindelse med fremstilling for varetektsfengsling den 9. november 2013 forklarte C at B hadde sagt at han hadde slått eller stukket fornærmede med en saks.
Det var rolig atmosfære i rommet, og C var bare opptatt av å finne mer alkohol som han kunne drikke, slik at han kunne føle seg bedre. Deretter gikk han for å sove mer. Da C senere våknet var hverken B, avdøde eller A i huset.
Til politiet har C tidligere forklart at det så ut som om avdøde hadde segnet om da C kom inn i rommet. Han fortalte da at det var som et mareritt.
I retten forklarte C at han ikke forsto at fornærmede var skadet da han kom inn i rommet. Han så ikke noe blod. Han trodde at fornærmede sov. B sa heller ikke noe om hvordan han hadde slått. C forklarte at han på det tidspunktet hadde drukket alkohol i tre dager. Han var ikke klar i hodet, og tenkte ikke adekvat.
C har ikke i retten kunne gi noen forklaring på hvordan det har seg at det er påvist blod fra avdøde på hans genser og bukser. Han forklarte imidlertid at når han drikker alkohol slenger han gjerne klærne rundt seg. Han visste ikke hvordan avdødes blod hadde kommet på hans klær. Han husket heller ikke om han hadde byttet klær. Han forklarte også at de aktuelle buksene og genseren var arbeidsklær. Han har heller ikke gitt noen forklaring på hvordan avdødes blod er kommet på underbuksene han hadde på seg ved pågripelsen.
Til politiet har C forklart at han tok av seg buksene og skjorten som han kastet fra seg på gulvet. Da han ble foreholdt dette i retten, bemerket han at dette må ha vært på mandagen.
Til politiet har C, etter å ha konferert med forsvarer, forklart at han hadde på seg klærne han fikk se bilder av på onsdagen. C visste imidlertid ikke hvordan disse var kommet i vaskemaskinen i kjelleren. Han kunne ikke huske om han hadde lagt klærne i vaskemaskinen.
C forklarte at når han var edru skiftet han klær når han kom hjem fra arbeid. Han tok da gjerne på en joggebukse og morgenkåpe. Når han var beruset brydde han seg imidlertid ikke så mye om å skifte klær.
C dro til byen og møtte noen personer fra Polen på Robin Hood huset den 7. november 2013. Han fortalte til disse at B hadde sagt til ham at han hadde stukket E to ganger med en saks.
Tiltalte B forklarte at han onsdag den 6. november 2013 om ettermiddagen, mens det ennå var lyst, dro til [adresse] for å besøke de to andre tiltalte. Han hadde ikke penger igjen på kontantkortet til telefonen. Han pleide å snakke med C på telefon, men kunne ikke ringe ham ved denne anledningen. Det var ingen hjemme i [adresse] da B ankom stedet. Han bestemte derfor at han ville vente til de andre kom hjem. B ventet på verandaen. Han drakk et par øl mens han ventet. E kom gående til stedet alene, mens B ventet på C og A. E spurte B hva han gjorde på stedet. B forklarte at han ventet på C og A. E spurte B om han kunne få øl av ham. B ga ham flasken, og E drakk noen slurker med øl. Deretter spurte E B om han hadde penger. B svarte at han ikke hadde penger. E ga seg imidlertid ikke, og ba på nytt om penger. Han ba om å få et par hundre kroner av B. B hadde imidlertid ikke mulighet for å gi E penger. B stolte heller ikke på at E ikke hadde penger. E dyttet mot skulderen til B og spurte om han ikke ville gi penger. B sa på nytt at han ikke hadde penger å gi ham. E dyttet da mot skulderen til B. B ba ham om å holde opp. E kikket da rundt seg. Han hadde en nesten avsluttet sigarett i munnen. Han slukket sneipen på verandakanten. Han sa til B: «Vil du ikke gi meg penger». Han viste deretter en saksespiss mot B. E gjorde deretter en skarp bevegelse som om han skulle stikke B. B tok da tak i E sin hånd. B klarte å få saksen ut av E sin hånd. Mens han forsøkte å få fatt i saksen fra E, fikk B et sår i håndflaten som begynte å blø. B viftet deretter med saksen foran E. Han gjorde dette for å signalisere at E skulle gå vekk, samt for å vise at han selv ville bort fra stedet. B sa at E skulle slutte opp. Videre sa B at han skulle gå fra stedet, og komme tilbake senere. E hoppet da på B og angrep ham. Da snublet B, og E snublet over B. B kjente at han fikk to spark i siden. B prøvde å komme seg løs, og lyktes med dette. Han ville gå fra stedet. Da han reiste seg og skulle gå, tok E tak i hans venstre fot. E var nede på bakken da dette skjedde. B kom seg imidlertid løs. Han rev løs foten og sprang bort fra huset. Dette var siste gang B så E. Det var fortsatt lyst da B sprang bort fra huset. Det var en bensinstasjon i nærheten, hvor det også var noen husker. B satt ved huskene i tre timer. Det ble mørkt. B røykte, og satt og kikket etter om E kom etter ham. Han turde ikke å gå tilbake til huset. Etter tre timer vendte han tilbake til [adresse]. Han gikk da ikke inn i huset, men gikk rett inn i garasjen, og opp i annen etasje. Han la seg der til å sove. Han oppholdt seg der helt til han ble pågrepet av politiet. Om alkoholinntak forut for at han kom til [adresse], forklarte B at han om morgenen den 6. november 2013 mellom klokken 0700 og 0900 drakk et par øl. Videre drakk han en kvart halvflaske med vodka senere på dagen, samt et par øl på verandaen da avdøde kom til stedet.
B forklarte at det var slåssing mellom ham og avdøde på verandagulvet. B hadde da saksen i hånden. B hadde imidlertid ikke tanke om å stikke avdøde med saksen. Avdøde falt imidlertid over B med ansiktet mot ham. B kunne ikke utelukke at avdøde kunne ha stukket seg i fallet, eller mens de begge var på gulvet.
B har bestridt at han har sagt til noen at han hadde stukket E.
Da B avga forklaring i rettsmøte i forbindelse med fremstilling for varetektsfengsling den 9. november 2013 forklarte han:
«En person omkom på grunn av mine handlinger. Det erkjenner jeg. Jeg har allerede forklart til politiet det jeg har å fortelle.»
Da B ble foreholdt ovennevnte i retten under hovedforhandlingen forklarte han at han trodde at skadene han påførte fornærmede medførte at han døde. B presiserte imidlertid at han ikke hadde gjort noe med vilje. Han kunne imidlertid ikke utelukke at avdøde hadde stukket seg da han datt, eller at han var blitt påført skader da han og B slåss.
Tiltalte B ble under hovedforhandlingen forehold at hans håndflateavtrykk er avsatt på innsiden av huset i avdødes blod. Tiltalte hadde ingen forklaring på hvordan dette kunne være avsatt. Han har forklart at han ikke var inne i huset etter slåssingen mellom ham og E som fant sted ute på verandaen. Han har i retten nyansert dette til at så vidt han vet var han ikke inne i boligen etter at slåssingen med E ute på terrassen fant sted.
B ble videre foreholdt at det er funnet blod fra avdøde under hans negler på både høyre og venstre hånd. B mente dette måtte stamme fra at avdøde var blitt skadet under slåssingen.
B har bestridt at han den aktuelle natten eller morgenen vasket gulvet i boligen.
B ble videre foreholdt at han om morgenen den 7. november 2013 hadde en promille på 1,36 ca klokken 1000, samt at blodprøve tatt av ham senere samme dag klokken 1620 viste en blodalkoholkonsentrasjon på 0,85, og blodprøve tatt av ham klokken 1655 viste en promille på 0,75. Så høy promille så lenge etter alkoholinntaket er vanskelig forenelig med det B har forklart om inntak av alkohol den aktuelle dagen. I henhold til hans forklaring har han heller ikke inntatt alkohol etter klokken 1630-1700 den 6. november 2013. Det vises til at han gikk fra stedet før det ble mørkt.
B har forklart at han drakk mye alkohol på tirsdagen da han ikke skulle jobbe onsdag 6 november. Mandagen i forveien hadde han også drukket alkohol. Han drakk da frem til klokken 0630 tirsdag morgen.
Retten fester ikke lit til forklaringen til tiltalte B. Retten finner det bevist utover enhver rimelig tvil at B natt til torsdag den 7. november 2013 i [adresse] i Bergen, stakk E gjentatte ganger i ansiktet, hodet, nakken, ryggen og brystet. E døde samme kveld av forblødning.
Ved bevisbedømmelsen under skyldspørsmålet har retten lagt særlig vekt på forklaringen til tiltalte A og de observasjoner han gjorde den aktuelle natten. Videre har retten vektlagt forklaringen til tiltalte C, og de utsagn tiltalte B kom med til ham den aktuelle natten. Videre er det flere tekniske bevis i saken som knytter B til drapet på E.
Forklaringene til A og C underbygges også av forklaringer de har gitt til personer de har vært i kontakt med like etter hendelsen.
Den forklaringen som B har gitt om hendelsesforløpet er dessuten på flere punkter i strid med andre bevis i saken. Retten viser til vitneforklaringen fra N01 som observerte B sammen med A både om kvelden den 6. november i 2030–2100 tiden samt om morgenen den 7. november da han lagde mat. N01 bodde i [adresse] på det aktuelle tidspunktet. Han forklarte at B og A den aktuelle kveld kom ut til kjøkkenet for å be om «røyk», da han var nesten ferdig med å lage mat. Han var ferdig med matlagingen i 2100-2200 tiden. Vitnet la seg til å sove i 22 tiden. Han visste at det var fest på rommet til C. Vitnet var på toalettet i 0400 tiden. Da var det helt stille i huset. Vitnet våknet i 0645 tiden. Da kom A og B ut i kjøkkenet og ba vitnet om sigaretter. De luktet alkohol, og vitnet mente de så trøtt ut, og de så ut til å ha vært oppe hele natten. Vitnet dro på jobb i 0730 tiden og møtte A på bussterminalen i 0800 tiden. Vitnet forsto det da slik ut fra det A sa at B hadde tatt et objekt og slått eller stukket avdøde med dette.
Vitnet F leide ut rommet til C og A i [adresse]. De hadde også tidligere arbeidet for henne. Den 12. november 2013 tok A kontakt med F. Han fortalte at de hadde drukket alkohol torsdag kveld. Han forklarte videre at B hadde solgt noen sko til avdøde for kroner 1.000,-. Avdøde hadde imidlertid fått vite at tilsvarende sko kostet kroner 500,- på butikken. De hadde begynt og slåss og B hadde benyttet en saks til å drepe avdøde. A fortalte også til F at han hadde rømt fra stedet.
Retten viser videre til vitneforklaringen til N02. Han møtte C på bystasjonen den 7. november 2013. C var da i følge vitnet redd, og ønsket å låne N02 sin telefon, da han selv ikke hadde mer penger på kontantkortet. C brukte N02 telefon til å ringe A og avdødes telefonnummer.
C fortalte til N02 at E var blitt stukket ned, og at det var en ester som hadde gjort dette. Han fortalte videre at det hadde skjedd i forbindelse med drikking av alkohol.
Det er også tekniske bevis som knytter B til drapet på E. Retten viser til at Bs håndavtrykk er avsatt i blod fra avdøde inne i boligen ved døråpning. Dette betyr at B må ha vært til stede og inne i boligen etter at avdøde begynte å blø.
Videre er det funnet blodsprutflekker fra avdøde på buksene til B. At det er avsatt som blodsprut viser at brukeren har vært i umiddelbar nærhet av utgangspunktet for blodet.
Videre viser retten til at det er funnet DNA fra avdødes blod under Bs negler på høyre og venstre hånd.
Politiet har ikke funnet en saks med gult håndtak slik A har forklart. Det har vært leitet både med hund og metalldetektor etter dette. Det er imidlertid beslaglagt en saks med lilla håndtak på verandaen under en bosspose. På saksen var det fettlignende avsetninger på mesteparten av bladet. Det er tatt avstryk og Kripos har undersøkt saksen. Det fremkommer identisk DNA-profil som avdøde. Den saksen som er funnet kan derfor være brukt av B til å stikke E med.
Videre samsvarer ikke det B har forklart om alkoholinntak den aktuelle kvelden med påvirkningsgrad da han våknet om morgenen 7. november. Han blåste da til 1,35 i alkometer. Dersom man legger til grunn en gjennomsnittlig forbrenning på 0,15 i timen, vil det si at B om ettermiddagen må ha hatt en svært høy promille på 3,9. Han må da ha vært svært beruset. Dette samsvarer ikke med det han selv forklarer om sitt alkoholinntak. Alkoholinntaket må ha pågått atskillig lengre enn frem til klokken 1700. I rettsmøte den 9. november 2013 i forbindelse med fremstilling for varetektsfengsling sa B også selv at en person var omkommet som følge av hans handlinger.
Det foreligger heller ingen holdepunkter i bevisførselen for at B befant seg i en nødvergesituasjon. B er selv uten skader bort sett fra et mindre risp i hånden, som han kan ha blødd fra. Retten viser til forklaringen til den sakkyndige, doktor Morild.
A forklarte i retten at E satt på sengen da han ble stukket av B. Det er flere objektive bevis som underbygger A forklaring. Blodspor som er funnet på avdødes sko er forenelig med at han kan ha lent seg fremover og det har dryppet blod ned på skoene hans. Stikkskadene i avdødes rygg var oppover vendt. Dette er også forenlig med forklaringen til A samt doktor Morilds forklaring. Også blodavsetningen i sengen og avsetningene som er gjort av blod på soverommet underbygger A forklaring.
Doktor Morild forklarte at han mente at E var død da han ble båret ut. Dødsstivheten og promillen tilsa etter doktor Morilds vurdering av E døde raskt og mens han lå på magen. Doktor Morild vurderte det slik at hverken promillen eller nedkjølingen har hatt betydning som dødsårsak. Doktor Morild mente at forblødning fra stikksårene han ble påført er den mest sannsynlige dødsårsaken. Doktor Morild mente at E kunne vært reddet dersom han hadde fått hjelp. Det er ikke funnet blod nedover i lungene. Doktor Morild trodde heller ikke at stikkene i ryggmargen skade nummer 6 og skade nummer 7 isolert sett ville være dødelige. Dødsårsaken er da blødning fra stikksår som har blødd ut mens E lå bevisstløs. Det er summen av stikkskader, i alt 17, som gjorde at blødningen her ble så betydelig. Dette har etter doktor Morilds vurdering tatt noe tid. Man har ikke i denne saken et eksakt dødsøyeblikk. Doktor Morild mente at dersom stikkene kom på samme tid kunne det gå en halvtime til døden inntreffer, men det kunne også gå kortere tid enn dette.
B har påført avdøde en rekke dype stikk i nakken. Han har videre stukket ham i ansiktet og i halsen. Retten finner det bevist utover enhver rimelig tvil at B regnet det som sikkert eller overveiende sannsynlig at E ville dø som følge av stikkene. Retten viser til at avdøde ble påført en rekke stikk i et svært sårbart område. Ved vurderingen legger retten til grunn at det skal ses bort fra uvitenhet som følge av selvforskyldt rus, jf straffeloven 1902 § 45 og straffeloven 2005 § 25.
Tiltalte B blir etter dette å domfelle i henhold til tiltalebeslutningen for forsettlig drap på E.
C og A er tiltalt for overtredelse av straffeloven § 139.
Retten legger til grunn at E døde inne på soverommet som følge av stikkene B påførte ham. Dette skjedde senest innen 30 minutter etter at stikkene var blitt påført. E kunne vært reddet dersom hjelp hadde blitt tilkalt.
A observerte to av stikkene og at fornærmede falt om på gulvet. I henhold til hans forklaring ble stikkene påført i ansiktet og i halsen. Han observerte også at E begynte å blø etter at han ble stukket i halsen. A valgte å forlate stedet. Retten finner det bevist utover enhver rimelig tvil at A forsto at E ble utsatt for en straffbar handling samt at han trengte hjelp. I henhold til A egen forklaring legges det også til grunn at han forsto at E som følge av stikkene var i livsfare. Dersom A ikke forsto at E var i livsfare og trengte hjelp, skyldtes dette i tilfelle selvforskyldt rus, og det fritar ikke fra straffansvar. A ville hatt mulighet til å varsle og skaffe hjelp. Han har begrensete språkkunnskaper, men det var flere andre til stede i huset som han kunne varslet. Retten viser til at han var i stand til å be om å få sigaretter av andre beboere i huset. Retten legger derfor til grunn at han ville vært i stand til å be om hjelp til E, rope på de andre beboerne, få de til å ringe ambulanse el. Det var flere handlingsalternativer med hensyn til å skaffe hjelp. I 30 minutter ville det vært mulig å berge E. A forlot imidlertid stedet.
Forsvareren har anført at A var i sjokk etter hendelsen, og at han derfor var ute av stand til å handle. Det er anført at han rømte i en fryktreaksjon. A er nå behandlingstrengende og er gitt diagnosen PTSD. Diagnosen peker imidlertid tilbake til handlingen han har vært vitne til. Retten kan ikke se at en eventuell frykt han kan ha følt kan frita ham fra varslingsplikten. Frykten var uansett ikke større enn at han vendte tilbake til huset neste morgen. Det er ikke vitneforklaringer fra de som observerte ham dagen etterpå om at han fremsto som spesielt redd eller engstelig. Det er imidlertid forklaringer som kan tyde på at han var beruset eller i bakrus etter alkoholinntak. A hadde rikelig med handlingsalternativer for å avverge følgene av handlingen. Tiltalte A må også domfelles i henhold til tiltalebeslutningen. Retten finner det bevist utover enhver rimelig tvil at det var mulig å skaffe hjelp til E da A forsto at han trengte hjelp.
Hva gjelder tiltalte C er retten enig med påtalemyndigheten i at det ikke er ført bevis utover enhver rimelig tvil for at C så den handlingen som A har beskrevet. C så avdøde ligge på gulvet. Etter doktor Morilds vurdering kan E ha dødd innen 30 minutter etter at stikkene var påført. Ved bevisbedømmelsen under skyldspørsmålet skal enhver rimelig tvil komme tiltalte til gode. Retten kan derfor ikke utelukke at E allerede var død da C så ham. Det er ikke ført bevis for at det var mulig å berge E på det tidspunktet C observerte ham liggende på gulvet. Det foreligger dermed rimelig tvil om C kunne varslet i tide til at avdøde kunne vært berget. Avvergingsplikten knytter seg til det tidspunktet hvor den straffbare handlingen eller dens følger ennå kan avverges. Det er ikke ført bevis utover enhver rimelig tvil for at C kunne avverget følgene av det straffbare forhold på det tidspunktet han observerte avdøde liggende på soverommet. Han må derfor bli å frifinne.
Bevisførselen viser at det foreligger rikelige blodforekomster fra avdødes blod på buksene og genseren til C som ble funnet i kjelleren. Det kan ikke utelukkes at klærne har ligget på gulvet i Cs soverom da E ble drept, og at de deretter er båret ned i vaskekjelleren.
Retten er etter dette enig med aktor i at tiltalte C må bli å frifinne.